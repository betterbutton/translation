<p>Bylo jen otázkou času, než se AI dostane do výsledků vyhledávání. Přesto když se na Googlu objevila shrnutí od umělé inteligence (<a href="https://developers.google.com/search/docs/appearance/ai-overviews">AI Overviews</a>), zamotalo to SEO specialistům pořádně hlavy. Očekává se, že weby se mohou pomalu rozloučit s přístupy z vyhledávání informačních dotazů, protože AI ve vyhledavači zvládne kvalitní odpověď poskytnout přímo.</p><p>Digitální marketér Neil Patel naráží na předpokládaný pokles přístupů z vyhledávání už <a href="https://neilpatel.com/blog/google-march-2024-algorithm-update/">v reakci na březnovou úpravu algoritmu</a> na Googlu:</p><div class="pullquote"><p>„Google zvyšuje standardy pro to, co považuje za kvalitní obsah, a snaží se zlepšit uživatelský komfort i celkovou integritu výsledků vyhledávání.“</p><p><strong>― Neil Patel, <a href="https://neilpatel.com/blog/google-march-2024-algorithm-update/">March 2024 Google Algorithm Impact</a></strong></p></div><p>Becky Lawlor tvrdí, že se změnami algoritmu <a href="https://www.linkedin.com/feed/update/urn:li:activity:7183833622951464960/">z vyhledávání na Googlu zmizelo až 40 % nekvalitního a neoriginálního obsahu</a>.</p><p>I český Seznam vyvíjí produkty s využitím umělé inteligence. Od března <a href="https://www.reknisioweb.cz/p/12#:~:text=Seznam%20testuje%20AI%20pro%20shrnut%C3%AD%20%C4%8Dl%C3%A1nk%C5%AF">testuje shrnutí článků</a> na úvodní obrazovce a ladí vlastní verzi <a href="https://www.reknisioweb.cz/p/22#:~:text=Share-,Pokusy%20se%20%C5%A0elmou,-.%20Jazykov%C3%BD%20model">jazykového modelu ŠeLLMa</a>.</p><p>Pokud jste tedy léta budovali obsah pro informační dotazy a váš web nevypadl z indexu po březnové úpravě algoritmu, až se i v českém vyhledávání objeví shrnutí od umělé inteligence, můžete se s organickými přístupy z vyhledávačů rozloučit.</p><p>Marketingový konzultant Michal Krutiš na svém blogu pohladil křišťálovou kouli a <a href="https://www.krutis.com/ai-seo-ecommerce/">věští budoucnost marketingovým agenturám</a>:</p><div class="pullquote"><p>„S ubývajícím počtem e-commerce klientů a rostoucím využitím automatizačních nástrojů založených na umělé inteligenci se snižuje poptávka po tradičních marketingových službách ‚dělníků marketingu‘. Mnoho agentur tak bojuje o přežití a válcují je seniorní specialisté a velké síťové agentury s dostatečným zázemím.“</p><p> <strong>― Michal Krutiš, <a href="http://Svět vyhledávání se změnil. Vyhledávače pomocí AI upevňují kontrolu nad informacemi a ziskovostí ecommerce firem">Svět vyhledávání se změnil</a></strong></p></div><p><a href="https://www.strafelda.cz/seo-marketing-ve-svete-ai">Jan Štráfelda předpokládá</a>, že nástup umělé inteligence do vyhledávání bude mít výrazný dopad na obsahové strategie na webu; firmy do nich budou muset daleko více zapojit uživatelský výzkum. Nedostatek přirozených přístupů z vyhledávání zvýší poptávku po reklamě a ceny prokliku půjdou nahoru. Daleko větší tlak vznikne na e-mail marketing.</p><p>Jakub s Martinem se podívali na budoucnost optimalizace pro vyhledávače pohledem UX designérů na konferenci SEO Restart:</p><div class="pullquote"><p>„Uživatelský prožitek se stává signálem pro vyhledávače. Metriky jako Core Web Vitals, míra opuštění a mobile first se pokoušejí kvantifikovat kvalitu UX tak, aby ji vyhledávače mohly využívat jako jeden z faktorů pro řazení stránek ve výsledcích vyhledávání.“</p><p><strong>― Jakub Goldmann &amp; Martin Kopta, <a href="https://www.reknisioweb.cz/i/142565604/zivot-s-technologiemi">Řekni si o web #12</a></strong></p></div><p>Již zmíněný Neil Patel <a href="https://neilpatel.com/blog/content-marketing-and-beyond/">nabízí jako řešení</a> větší zaměření na branding, užití strukturovaných dat, optimalizaci na long-tail a EEAT: Experience, Expertise, Authoritativeness a Trustworthiness (zkušenost, odbornost, autoritu a důvěryhodnost).</p><p>Není na co čekat. Budoucnost s umělou inteligencí už je tu.</p><p>(Základ pro obrázek v upoutávce vygeneroval Dall-e v ChatuGPT.)</p>