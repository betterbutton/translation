<p><a href="https://x.com/PetrosKecyaPoli/status/1859876090334019852">Rozruch</a> mezi tvůrci online videa a podcastů způsobila <a href="https://rrtv.gov.cz/cz/files/press/TZ_Vlogge%c5%99i_24.pdf">tisková zpráva</a>, kterou včera vydala Rada pro rozhlasové a televizní vysílání. Regulační úřad připomíná audiovizuálním tvůrcům, že podle <a href="https://www.zakonyprolidi.cz/cs/2010-132#p5">§ 5 zákona o audiovizuálních mediálních službách na vyžádání</a> podléhají oznamovací povinnosti.</p><p>Tisková zpráva samotná příliš nepomáhá tvůrcům v orientaci v jejich povinnostech. Pracuje s termíny jako vlogger, které se už dvacet let nepoužívají, a odkazuje na <a href="https://www.zakonyprolidi.cz/cs/2010-132/zneni-20220915#p2">ustanovení zákona</a>, které ale <a href="https://cs.wikipedia.org/wiki/Definice_kruhem">definuje povinné subjekty rekurzí</a>.</p><p>RRTV patrně netuší, koho bude regulovat, protože namísto digitální služby, kterou byste u nově vznikající povinnosti obracející se na <a href="https://en.wikipedia.org/wiki/Digital_native">digital natives</a> očekávali, předkládá tvůrcům <a href="https://rrtv.gov.cz/formulare/AVMSNV.pdf">formulář v PDF</a>, který od nich vyžaduje i data, kterými stát už disponuje v centrálních registrech, protože povinnými tu jsou subjekty již dříve registrované k živnosti. Tomu odpovídá také jazyk dokumentu, kde se například dozvíte, že máte vyplnit <em>Jurisdikční kritérium ve smyslu § 3 odst. 2 až 4</em>. RRTV také patrně nemá představu, kolik subjektů by jí oznámená regulace postihla.</p><p>Kritici z řad audiovizuálních tvůrců zdůrazňují, že odkazování <a href="https://eur-lex.europa.eu/legal-content/CS/TXT/PDF/?uri=CELEX:32010L0013">na evropskou směrnici o audiovizuálních mediálních službách</a> neznamená, že ohlašovací povinnost vyplívá z ustanovení této směrnice. V jiných evropských zemích registraci podléhají pouze subjekty od určité výše obratu. Ovšem i tuto informaci již stát má z daňových přiznání a z dat, které vyžaduje od elektronických tržišť jako je třeba Youtube. Stát tady tedy své povinnosti vyplývající z evropské směrnice přenáší na občany a jiné daňové poplatníky.</p><p><a href="https://x.com/bartkovskym/thread/1859891531437723833">Další výtky</a> směřují k tomu, že RRTV v tiskové zprávě nerozlišuje vysílání od zpřístupňování nahrávek. Zpřístupňování nahrávek ošetřuje o dvanáct let novější <a href="https://www.zakonyprolidi.cz/cs/2022-242">zákon o službách platforem pro sdílení videonahrávek</a>. Přecijen zákon z roku 2010 úplně ještě nemohl předjímat aktuální stav, protože například Youtube se stalo mainstreamem až po roce 2014, kdy službu začala vést <a href="https://en.wikipedia.org/wiki/Susan_Wojcicki">Susan Wojcicki</a>.</p><p>Celá kauza ale asi zase brzy odejde do věčných lovišť, protože se do situace vložil <a href="https://x.com/MartinBaxa2/status/1859968249833673172">ministr kultury Martin Baxa</a>.</p>