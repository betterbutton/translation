<p>I když je UX výzkum nezbytnou součástí vývoje produktů, mnoho výzkumníků dělá opakované chyby. Tyto omyly mohou ovlivnit výsledky a vést k nesprávným závěrům. <a href="https://greatquestion.co/blog/ux-research-mistakes-to-avoid">Johanna Jagow shrnula nejčastější chyby do stručného přehledu:</a></p><ol><li><p><strong>Nedostatečně připravená půda pro výzkum<br></strong>Provést výzkum a odevzdat výsledky nestačí. Využijte každou příležitost k prezentování výsledků výzkumu a jeho přínosů. Vnuťte se s příspěvkem o výzkumu na firemní akce, pište na interní firemní blog nebo newsletter, vyvěste po firmě plakáty s nejdůležitějšími vhledy.</p></li><li><p><strong>Malé propojení se zúčastněnými stranami</strong></p><p>Nespokojte se s tím, že s výsledky výzkumu seznámíte produkťáky a designéry. Přistupujte ke stakeholderům nejen jako k subjektům interview, ale snažte se aktivně pochopit jejich motivace a překážky a nabídněte jim pomoc s využitím výzkumu.</p></li><li><p><strong>Zamilovanost do krásných prezentací, které nikoho nezajímají</strong></p><p>Na výsledky výzkumu se dlouho čeká a čas běží. Lepší než pilovat výzkumnou zprávu je bezprostředně po výzkumu zpřístupnit interaktivní tabuli s poznámkami, vystříhat důležité okamžiky z videa a nasdílet je s každým, komu může výzkum pomoci v rozhodování.</p></li><li><p><strong>Vynechávání následných opatření a nedefinování akčních bodů</strong></p><p>Prezentací výsledků práce nekončí. Domluvte si za den nebo dva schůzku, kde se podělíte s návrhy, jak výsledky výzkumu využít. Nezapomínejte proměnit výsledky v úkoly s termínem a odpovědnou osobou.</p></li><li><p><strong>Neřešení skepticismu a stanovení vaší důvěryhodnosti</strong></p><p>Vypořádejte se s kritiky výzkumu. Buďte transparentní v použitých postupech. Sdílejte nejen interpretace, ale i podkladová data. Vybídněte kolegy k připomínkování zvoleného postupu ještě před výzkumem.</p></li><li><p><strong>Nedostatečná participace a budování empatie</strong></p><p>Snažte zapojit stakeholdery do samotného sběru a vyhodnocení dat, aby měli nezprostředkovaný vhled. Zaujměte výzkumem exekutivní vedení firmy, aby chápalo smysl a význam výzkumu pro budoucnost firmy.</p></li></ol><p>Pro úspěšný výzkum je klíčové tyto chyby rozpoznat a vyhnout se jim, což umožní lépe porozumět potřebám uživatelů a vytvářet produkty, které opravdu fungují.</p><p>(Obrázek pro upoutávku: <a href="https://unsplash.com/@francisco_legarreta?utm_content=creditCopyText&amp;utm_medium=referral&amp;utm_source=unsplash">Francisco De Legarreta C.</a> na <a href="https://unsplash.com/photos/a-man-with-glasses-is-looking-at-a-laptop-hHg9MC-G8_Y?utm_content=creditCopyText&amp;utm_medium=referral&amp;utm_source=unsplash">Unsplash</a>)</p>