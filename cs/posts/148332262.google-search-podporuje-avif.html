<p>Poslední výrazný argument proti používání obrázkového formátu <a href="https://en.wikipedia.org/wiki/AVIF">AVIF</a> padnul. <a href="https://developers.google.com/search/blog/2024/08/happy-avifriday">Google oznámil podporu formátu AVIF</a> ve svém vyhledávání, což zahrnuje Google Images a další oblasti, kde se používají obrázky. AVIF je otevřený formát založený na kompresním standardu <a href="https://en.wikipedia.org/wiki/AV1">AV1</a>. Nyní je kompatibilní s Googlebotem, aniž by bylo třeba zvláštních opatření k indexování. Před přechodem na AVIF by však měli majitelé webů pečlivě zvážit, zda je tento formát pro jejich potřeby vhodný, a případně nastavit serverové přesměrování, pokud dojde ke změnám v názvech souborů.</p><p>V únoru po Chromu, Firefoxu a Safari <a href="https://www.reknisioweb.cz/p/05#:~:text=Edge%20kone%C4%8Dn%C4%9B%20podporuje%20AVIF!">začal podporovat AVIF i prohlížeč Edge</a>, takže nic nebrání použití nového formátu na webových stránkách. Pokud se chcete o formátu AVIF dozvědět více, <a href="https://www.vzhurudolu.cz/prirucka/avif">čtěte Vzhůru dolů</a>.</p>