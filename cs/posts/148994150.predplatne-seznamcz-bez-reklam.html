<p>Seznam.cz přichází s předplatným <a href="https://napoveda.seznam.cz/cz/login/produkt-seznam-bez-reklam/">Seznam bez reklam</a> (<a href="https://archive.ph/I7DiS">archiv</a>), která za 179 Kč měsíčně umožní uživatelům zobrazovat weby bez bannerů, videoreklam a reklamy v podcastech. Seznam bez reklam si můžete vyzkoušet na dva týdny bezplatně. Produkt nahradí dosavadní službu <a href="https://premium.seznam.cz/">Seznam Premium</a> (<a href="https://archive.ph/ODFqH">archiv</a>) a rozšíří se na více než dvacet webů, včetně zpravodajství, e-mailu a realit. </p><p>Uživatelé mohou službu aktivovat na speciální stránce či v Seznam Účtu. Kromě toho Seznam zlevňuje i službu „Seznam bez cílené reklamy“ na 49 Kč měsíčně, která původně <a href="https://www.reknisioweb.cz/i/143207248/linkodrom">startovala s cenovkou o třicet korun vyšší</a>. Tato nabídka je reakcí na měnící se digitální trh a hledání nových způsobů financování kvalitního obsahu.</p><div class="pullquote"><p><em>„Pokud uživateli v rámci produktu Seznam bez reklam nebudeme zobrazovat reklamu, je samozřejmé, že o něm žádná data za účelem jejího cílení nesbíráme.“</em><br><strong>— ředitel divize identity a uživatelského profilu Jiří Udatný (<a href="https://www.lupa.cz/aktuality/seznam-cz-spousti-predplatne-ktere-skryje-reklamy-vyjimkou-jsou-vysledky-vyhledavani/">Lupa.cz</a>)</strong></p></div><p>Seznam bez reklam, jak už to u podobných předplatných bývá, není zcela bez reklam: <em>„Nadále však uvidíte inzerci ve výsledcích Vyhledávání, komerční obsah vytvořený společně s partnery a Seznam Native, případně uslyšíte audio reklamu, která je součástí zvukové stopy našich podcastů,“</em> <a href="https://www.lupa.cz/aktuality/seznam-cz-spousti-predplatne-ktere-skryje-reklamy-vyjimkou-jsou-vysledky-vyhledavani/">cituje Lupa</a> Seznam.</p><p>Různí představitelé Seznamu v uplynulém půlroce <a href="https://x.com/ilblog/status/1784595305737908407">vysvětlovali zavedení předplatného jako nutnost</a>, ke které firmu vede tlak Evropské unie na ochranu soukromí uživatelů a s tím související očekávaný <a href="https://www.reknisioweb.cz/p/privacy-sandbox-results">konec podpory cookies třetí strany</a> v prohlížeči Chrome. Chrome má nyní podíl na trhu 65,2 %.</p>