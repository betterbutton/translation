<p><a href="https://37signals.com/">37Signals</a> se před časem nechali slyšet, že už mají dost softwaru s předplatným. Stýská se jim po starých dobrých programech s jednorázovou platbou za licenci. Nedávno svůj obrat k jednorázové platbě za software podpořili projektem <a href="https://once.com/">Once</a>, pod kterým vypustili chatovací aplikaci <a href="https://once.com/campfire">Campfire</a>.</p><p>Jejich nový počin <a href="https://once.com/writebook">Writebook</a> jde ještě dál. Je totiž k dispozici zcela zdarma. Co s Writebookem jde vytvořit se můžete podívat na jejich <a href="https://classics.37signals.com/">sbírce klasiků</a> nebo <a href="https://books.37signals.com/">v ukázkách</a>. Knížky mohou být veřejně dostupné nebo pod heslem. Nástroj slouží k psaní a editování knih, které pak mohou být zveřejněné jako webové stránky. Texty jsou ukládány jako <a href="https://en.wikipedia.org/wiki/Markdown">markdown</a> a jsou vhodné pro konverze do dalších formátů od ePub k PDF. Writebook je webová aplikace a je distribuována jako <a href="https://en.wikipedia.org/wiki/Docker_(software)">docker</a>, takže sice nebudete platit předplatné za software, ale potřebujete internetový server.</p><p>37Signals mají <a href="https://37signals.com/books/">se psaním a vydáváním knih</a> bohatou zkušenost. Pamětníci určitě mají v knihovničce jejich dvacet let starou žlutou knihu <a href="https://www.goodreads.com/book/show/104752.Defensive_Design_for_the_Web">Defensive design for the web</a>.</p><p>Nutno ovšem říct, že to byli právě 37Signals, kdo s předplatným prorazili třeba u nástroje pro komunikaci mezi agenturou a klientem a projektové řízení <a href="https://basecamp.com/">Bascamp</a>, a také jejich e-mail a kalendář <a href="https://www.hey.com/">Hey</a> je dostupný jen s předplatným.</p><p>(Obrázek z upoutávky: <a href="https://unsplash.com/@markuswinkler?utm_content=creditCopyText&amp;utm_medium=referral&amp;utm_source=unsplash">Markus Winkler</a> z <a href="https://unsplash.com/photos/black-and-white-typewriter-on-green-table-_nvKjg0aliA?utm_content=creditCopyText&amp;utm_medium=referral&amp;utm_source=unsplash">Unsplash</a>)</p>