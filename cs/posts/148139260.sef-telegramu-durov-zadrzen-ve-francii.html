<p>Šéf a spoluzakladatel mesengeru <a href="https://telegram.org/">Telegramu</a> <a href="https://cs.wikipedia.org/wiki/Pavel_Durov">Pavel Durov</a> byl ve Francii zadržen tamními úřady, údajně kvůli obvinění, že platforma nedostatečně moderuje obsah a napomáhá zločincům. Durov byl zadržen po příletu z Ázerbájdžánu a <a href="https://www.aljazeera.com/news/2024/8/25/telegram-messaging-app-ceo-pavel-durov-arrested-in-france">jeho vyšetřovací vazba byla prodloužena na 96 hodin</a>, během kterých musí soud rozhodnout o dalším postupu.</p><blockquote><p>Včera vydala státní zástupkyně Laure Beccau <a href="https://www.tribunal-de-paris.justice.fr/sites/default/files/2024-08/2024-08-26%20-%20CP%20TELEGRAM%20.pdf">tiskovou zprávu</a> s přehledem podezření, kvůli kterým Pavel Durov patrně zůstane ve vazbě. </p></blockquote><p>Telegram ve své reakci uvedl, že dodržuje evropské zákony a že je absurdní svalovat odpovědnost za zneužívání platformy na jejího vlastníka. Durov se často pohybuje po Evropě a nemá podle vlastních slov co skrývat.</p><p>Některé zdroje uvádějí, že oficiální <a href="https://www.novinky.cz/clanek/valka-na-ukrajine-vymazte-sve-konverzace-z-telegramu-naridili-ruskym-cinitelum-40485393">ruští představitelé dostali pokyn</a>, aby z Telegramu odstranili svoje konverzace. Ruský režim se patrně obává, že by konverzace jeho představitelů mohly být předány francouzským úřadům.</p><blockquote><p><a href="https://podcasts.apple.com/cz/podcast/francouzi-zatkli-rusk%C3%A9ho-zuckerberga-co-jim-vad%C3%AD-na/id1462047800?i=1000666663339">Zatčení a kontroverzím osobnosti Pavla Durova</a> se věnuje i Ondřej Kundra v podcastu Respektu.</p></blockquote><p>Právě odpovědnost za zneužití platformy je nyní předmětem diskuzí mezi lidmi na sociálních sítích. Durov v březnu řekl Financial Times, že Telegram plánuje zavést moderování obsahu založené na umělé inteligenci.</p><blockquote><p>Profil weblog20 na Twitteru shrnuje, <a href="https://x.com/weblog20/status/1828307326148743246">co víme a nevíme o Telegramu</a>. Podle toho shrnutí nelze s jistotou říci, že Telegram je tak svobodnou sítí, jak se prezentuje.</p></blockquote><p>Ruské <a href="https://x.com/ajit4g/status/1827713967911039098">ministerstvo zahraničí požádalo</a> o možnost, aby Durova ve vazbě navštívil člen ruského konzulárního sboru.</p><p>(Obrázek z upoutávky: <a href="https://commons.wikimedia.org/wiki/File:TechCrunch_Disrupt_Europe_Berlin_2013_(10536888854).jpg">TechCrunch Disrupt Europe: Berlin 2013</a>, <a href="https://creativecommons.org/licenses/by/2.0/deed.en">CC BY</a>)</p>