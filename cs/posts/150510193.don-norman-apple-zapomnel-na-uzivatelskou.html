<p><a href="https://en.wikipedia.org/wiki/Don_Norman">Don Norman</a> (*1935), designérský veterán a bývalý viceprezident Apple, kritizuje moderní směr designu, který upřednostňuje estetiku nad funkčností. Ačkoliv sám přispěl k vývoji iPhonu, dnešní Apple produkty považuje za méně intuitivní a obtížně ovladatelné.</p><p>Norman <a href="https://english.elpais.com/culture/2024-10-20/don-norman-apple-has-fallen-prey-to-the-most-disastrous-part-of-design-which-thinks-its-about-making-something-beautiful-and-elegant.html">v rozhovoru pro El País</a> poukazuje na to, že design má být především snadno pochopitelný a použitelný, nikoli pouze krásný. K jeho celoživotní filozofii patří jednoduchost a praktičnost, což je i hlavním poselstvím jeho knihy <a href="https://www.nngroup.com/books/design-everyday-things-revised/">The Design of Everyday Things</a>. Současný přístup Apple k designu vidí jako důsledek estetického kultu, který opomíjí uživatelskou přívětivost.</p><p>Normanovi letos vyšla kniha <a href="https://mitpress.mit.edu/9780262548304/design-for-a-better-world/">Design for a Better World</a>, která se zaměřuje na širší roli designu ve světě a kriticky zkoumá, jak může design ovlivnit společnost a životní prostředí. Norman v ní tvrdí, že designéři by měli jít nad rámec pouhé estetiky a řešit komplexní problémy, jako jsou sociální nerovnosti, udržitelnost a environmentální dopady. Norman vyzývá designéry, aby více rozuměli kontextu své práce, včetně ekonomiky, kultury a vládních mechanismů, a aby vytvářeli udržitelné a eticky odpovědné návrhy, které pomáhají vytvářet lepší svět.</p><p>(Obrázek z upoutávky: <a href="https://www.flickr.com/photos/jeanbaptisteparis/5863913142/">jeanbaptisteparis</a>)</p>