<p>Brazilský soud zablokoval sociální sít Twitter, poté co nesplnila požadavek na ustanovení místního statutárního zástupce. Soudce Moraes zároveň učinil vcelku neobvyklé rozhodnutí, když <a href="https://www.nytimes.com/2024/08/30/world/americas/brazil-elon-musk-x-blocked.html#:~:text=VPN%2C%20could%20be%20fined%20nearly%20%249%2C000%20a%20day">oznámil, že obcházení zákazu pomocí VPN bude pokutováno</a> v přepočtu až 9000 dolarů denně. To trošku hatí očekávání Elona Muska, že <a href="https://x.com/elonmusk/status/1829665753416491026">Brazilci si k Twitteru najdou cestu na webu</a>.</p><p>V Brazílii je <a href="https://www.gov.br/en/government-of-brazil/latest-news/the-number-of-households-with-internet-access-in-brazil-has-increased">184 milionů uživatelů internetu</a> a z toho <a href="https://worldpopulationreview.com/country-rankings/twitter-users-by-country">24 milionů uživatelů Twitteru</a>. Když se teď takové množství uživatelů dá do pohybu, může to výrazně zahýbat adopcí jiných sociálních sítí, ke kterým se již dříve začali uchylovat uživatelé, kteří nesouhlasili s jednáním Elona Muska po převzetí Twitteru.</p><p><a href="https://bsky.app/profile/bsky.app/post/3l2xndrs3oh2t">Bluesky hlásí nejvyšší aktivitu v historii</a> a <a href="https://bsky.app/profile/bsky.app/post/3l2ye7wjt662c">přes půl milionu nových uživatelů</a>. Dá se předpokládat, že velký příliv uživatelů zaznamenává i síť Threads, pro kterou je <a href="https://datareportal.com/reports/digital-2024-brazil#:~:text=Instagram%20users%20in%20Brazil%20in%202024">Brazílie s 36 miliony stažení aplikace</a> po Indii druhou největší uživatelskou základnou. Jak si stojí Mastodon, je těžší zjistit, protože jde z povahy o distribuovanou síť s mnoha nezávislými servery. Přesto <a href="https://fedidb.org/">statistiky z FediDB ukazují nárůst počtu uživatelů o dva miliony</a> za poslední měsíc, což není obvyklé (důvodů ale bude více než jen události kolem Twitteru v Brazílii).</p><p><a href="https://semiocast.com/brazil-becomes-2nd-country-on-twitter-superseds-japan/">Brazílie byla druhou největší zemí na Twitteru</a> hned za USA. Pokud bude síť blokovaná delší dobu a uživatelé si navyknou na jinou síť, může to znovu vyvolat vlnu odchodů uživatelů ze sítě i v dalších zemích. Twitter v červenci reportoval <a href="https://x.com/XData/status/1810701857419100592">570 milionů aktivních uživatelů měsíčně</a>.</p><p>(Obrázek z upoutávky: <a href="https://unsplash.com/@abid_ahmad_shah?utm_content=creditCopyText&amp;utm_medium=referral&amp;utm_source=unsplash">Abid Shah</a> z <a href="https://unsplash.com/photos/a-blue-twitter-logo-on-a-dark-blue-background-i7PIkkB4XY0?utm_content=creditCopyText&amp;utm_medium=referral&amp;utm_source=unsplash">Unsplash</a>)</p>