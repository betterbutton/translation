<blockquote><p><em>Otevíráte osmé okénko Adventního kalendáře ŘSoW pro rok 2025. V letošním adventním seriálu se podíváme na oblíbené průpovídky UX designérů. Tou dnešní je: Pět uživatelů odhalí 85&nbsp;% problémů.</em></p></blockquote><p>Tvrzení, že testování s&nbsp;pěti účastníky odhalí 85&nbsp;% problémů s&nbsp;použitelností, patří k&nbsp;nejčastěji citovaným větám ve&nbsp;světě UX. Vzniklo v&nbsp;devadesátých letech, kdy <em>Jakob Nielsen</em> a&nbsp;<em>Thomas Landauer</em> <a href="https://dl.acm.org/doi/pdf/10.1145/169059.169166">vytvořili matematický model</a>, který ukázal, že výtěžnost testování se s&nbsp;každým dalším uživatelem snižuje. Když má každý z&nbsp;nich přibližně třetinovou šanci narazit na&nbsp;daný problém, pět účastníků skutečně odhalí asi 85&nbsp;% všech potíží.</p><p>Model dával smysl v&nbsp;malých a&nbsp;pečlivě řízených studiích – jenže jeho jednoduchost se změnila ve&nbsp;slogan. Nielsenův&nbsp;článek z&nbsp;roku 2000 <em><a href="https://www.nngroup.com/articles/why-you-only-need-to-test-with-5-users/">Why You Only Need to&nbsp;Test with 5&nbsp;Users</a></em> proměnil statistickou rovnost v&nbsp;kulturní mantru. Pro týmy, které musely obhajovat čas&nbsp;i&nbsp;rozpočet, to&nbsp;znělo jako vysvobození: testování může být rychlé, levné a&nbsp;účinné.</p><p>Pozdější výzkumy však ukázaly, že <a href="https://www.researchgate.net/publication/200553186_Testing_web_sites_five_users_is_nowhere_near_enough">realita je složitější</a>. <em>Jared Spool</em> a&nbsp;<em>Carolyn Schroeder</em> zjistili, že pět uživatelů na&nbsp;velkých e‑shopech objevilo jen asi třetinu problémů. <em>Laura Faulkner</em> popsala, že <a href="https://www.researchgate.net/publication/9032126_Beyond_the_five-user_assumption_Benefits_of_increased_sample_sizes_in_usability_testing">výsledek závisí na&nbsp;náhodě</a> – pětice uživatelů může odhalit mezi 55 až 99&nbsp;% chyb. <em>Alan Woolrych</em> a <em>Gilbert Cockton</em> <a href="https://www.researchgate.net/publication/200553185_Why_and_when_five_test_users_aren't_enough">kritizovali původní model za nereálný předpoklad</a>, že všechny problémy mají stejnou pravděpodobnost objevení.</p><p><a href="https://www.researchgate.net/publication/242156700_Determining_Usability_Test_Sample_Size">Následné studie</a> i&nbsp;<a href="https://www.goodreads.com/book/show/13515351-quantifying-the-user-experience">praktické práce</a> doplnily, že pět uživatelů může být vhodných pro rané, formativní testy, nikoli pro měření kvantitativních ukazatelů či&nbsp;pro testování více cílových skupin.</p><p>Dnešní shoda zní: pět uživatelů stačí k&nbsp;nalezení většiny běžných chyb v&nbsp;jednoduchém flow – ideální pro rychlé, průzkumné testy – ale je to&nbsp;málo pro měření úspěšnosti, přístupnost nebo produkty s&nbsp;více cílovými skupinami.</p><p>Pravidlo pěti uživatelů stále nese důležité poselství: začněte včas, učte se brzy, iterujte často. Jen číselná jistota 85&nbsp;% patří minulosti. Lepší shrnutí pro dnešní webové týmy zní: pár uživatelů stačí, abyste začali chápat, nikdy ne, abyste skončili.</p><blockquote><p>Článek <em>Pět uživatelů odhalí 85% problémů.</em> je 8. dílem z <a href="https://www.reknisioweb.cz/t/adventni-kalendar-2025">Adventního kalendáře 2025</a>. Přečtete si i další články ze série.</p><p><a href="https://www.reknisioweb.cz/t/adventni-kalendar">Další články</a></p></blockquote><p>(Obrázek vánoční sněhové vločky v upoutávce pochází z <a href="https://thenounproject.com/browse/icons/term/christmas-flake/">ProSymbols</a> na webu The&nbsp;Noun Project, CC BY&nbsp;3.0)</p><div class="subscription-widget-wrap-editor" data-attrs="{&quot;url&quot;:&quot;https://www.reknisioweb.cz/subscribe?&quot;,&quot;text&quot;:&quot;Subscribe&quot;,&quot;language&quot;:&quot;en&quot;}" data-component-name="SubscribeWidgetToDOM"><div class="subscription-widget show-subscribe"><div class="preamble"><p class="cta-caption">Přihlaste se k&nbsp;odběru týdenního newsletter <a href="https://www.reknisioweb.cz/">Řekni&nbsp;si o&nbsp;web</a> nebo sledujte <a href="https://www.reknisioweb.cz/feed">RSS&nbsp;feed</a> a&nbsp;už vám neuniknou žádné nové články.</p></div><form class="subscription-widget-subscribe"><input type="email" class="email-input" name="email" placeholder="Type your email…" tabindex="-1"><input type="submit" class="button primary" value="Subscribe"><div class="fake-input-wrapper"><div class="fake-input"></div><div class="fake-button"></div></div></form></div></div><p></p>